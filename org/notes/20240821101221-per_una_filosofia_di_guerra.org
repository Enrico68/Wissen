:PROPERTIES:
:ID:       48B9C5C9-16A7-49BD-A8DA-0039AB35269A
:END:
#+title: per una filosofia di guerra
#+filetags: :filosofia:guerra:violenza:conflitto:propaganda:russia:ucraina:clausewitz:girard:napoleone:hitler:stalin:osama-bin-laden:putin:
#+options: author:nil, date:nil, toc:nil, num:5, H:5, html-postamble:nil



[2024-08-21 Mer 09:54]

** Article

Il capovolgimento della realtà sotteso dalla formula della "guerra per
procura" utilizzata dalla propaganda russa ha una lunga genealogia.

#+caption: Per una filosofia della guerra
[[https://static.mitigo.systems/micromega-mitigo/2022/05/filosofia-guerra.jpg]]

*Pretesti\\
*Tra le nuove forme di guerra totale, sta ottenendo sempre più ampie
adesioni, soprattutto tra le fila della dissidenza pacifista
anti-atlantica in Europa, la formula della "guerra per procura"
ingaggiata dalla Nato contro la Russia attraverso l'Ucraina. Il conio
linguistico della formula, tuttavia, risale alle analisi di Dimitri
Medvedev, vicepresidente del Consiglio di Sicurezza della Federazione
russa, -- fedelissimo di Putin e uno dei falchi del Cremlino -- che su
Telegram, agitando lo spauracchio del conflitto atomico, ha recentemente
dichiarato: «I discorsi interminabili degli analisti stranieri sulla
guerra della Nato con la Russia non si placano. Inoltre, il cinismo
delle "teste parlanti" occidentali sta diventando sempre più schietto.
Si sforzano di introdurre la tesi secondo cui la Russia sta spaventando
il mondo inserendo un conflitto nucleare nell'agenda [...] Nel contesto
della guerra per procura con la Russia, voglio specificare ancora una
volta molto chiaramente le cose che dovrebbero essere ovvie per tutte le
persone ragionevoli»; e cioè, che «la sostituzione di un conflitto
diretto e aperto della Nato con la Russia» con la «guerra per procura»
che secondo Medvedev l'Alleanza Atlantica starebbe conducendo
comporterebbe dei seri rischi. «Un conflitto del genere rischia sempre
di trasformarsi in una vera e propria guerra nucleare. Sarà uno scenario
catastrofico per tutti. Questo è evidente, quindi occorre non mentire
con sé stessi e con gli altri». La Nato dovrebbe dunque «pensare alle
possibili conseguenze delle sue azioni». Nel mirino di Medvedev c'è
innanzitutto la fornitura delle armi a Kiev e l'addestramento dei
soldati ucraini all'uso di queste. L'ex-presidente russo ha scritto su
Twitter: «Il pompaggio di armi all'Ucraina da parte dei Paesi della
Nato, l'addestramento delle sue truppe all'uso degli equipaggiamenti
occidentali, l'invio di mercenari e lo svolgimento di esercitazioni da
parte dei Paesi dell'Alleanza vicino ai nostri confini aumentano la
probabilità di un conflitto diretto e aperto tra Nato e Russia invece
della loro "guerra per procura". Un tale conflitto rischia sempre di
trasformarsi in una vera e propria guerra nucleare». In questo contesto,
anche la recente richiesta di ingresso nella Nato inoltrata
autonomamente dalla Finlandia e dalla Svezia -- ed ancora sub judice --
viene etichettata come una chiara minaccia aggressiva nei confronti
della Russia. Come si vede, si tratta di un abile ribaltamento delle
responsabilità circa l'inizio delle ostilità, che tende a cancellare
ogni differenza tra attacco e difesa, tra aggressione e risposta
difensiva. Ma questo disinvolto capovolgimento delle cause e degli
effetti, delle provocazioni e delle reazioni all'invasione militare, ha
alle sue spalle una lunga genealogia nei testi classici della "filosofia
della guerra".

*Portare von Clausewitz all'estremo\\
*Tra i fondamenti di una moderna "filosofia della guerra" va annoverato
un libro che riprende il colloquio, intervenuto nel 2007, tra René
Girard e un suo amico, il saggista Benoît Chantre, pubblicato da Adelphi
(tr.it. G. Fornari), l'anno successivo, con il titolo /Portando
Clausewitz all'estremo/. Il tema del colloquio è infatti costituito
dalla teoria del generale prussiano Carl von Clausewitz, autore,
all'inizio del XIX secolo, del celebre saggio /Della guerra/ (1832). Ma
Girard tende a offrirne una lettura obliqua, che lo pone in risonanza
con la sua antropologia incentrata sul desiderio mimetico. L'idea di
fondo è la seguente: con la guerra napoleonica (nella interpretazione di
Clausewitz) si è aperto un ciclo di violenza che costituisce un "portare
agli estremi" e che in due secoli ha contaminato il mondo inclinandolo
verso l'autodistruzione, in funzione del principio di rivalità mimetica
generalizzato. Nel corso del dialogo con Chantre, Girard esibisce lo
stesso talento ermeneutico che traspare nel suo /Menzogna romantica e
verità romanzesca: Le mediazioni del desiderio nella letteratura e nella
vita (1977)/ [tr.it. L.Verdi-Vighetti, Bompiani, Milano, 2021]/./ Siamo
perciò indotti a immaginarlo mentre si sporge sulle spalle di un
Clausewitz spaventato che indietreggia davanti alla propria scoperta di
una violenza che nulla più riesce ormai ad arrestare.

In questo schema confluiscono le due problematiche più rilevanti del
pensiero di Girard: da un lato, la legge dei rapporti umani secondo la
quale si desidera sempre e innanzitutto ciò che l'altro desidera. Di
qui, la concatenazione del risentimento e della vendetta che le
religioni arcaiche riuscirono a contenere grazie alla designazione di un
"capro espiatorio", di un falso colpevole che veniva sacrificato per la
pace sociale. Com'è noto, nello schema di Girard è il Cristo e la sua
passione che, disvelando la menzogna insita nel rito sacrificale,
invitano gli uomini a rinunciare alla violenza.

D'altra parte, l'analisi del pensiero di Clausewitz permette a Girard di
collocare il suo lavoro antropologico in una prospettiva storica. C'è
stato un momento nella storia in cui la violenza è diventata
imprevedibile e la razionalità politica ha fallito nel contenerla; è
l'epoca dell'indifferenziazione generalizzata che, puntando sullo
scontro mimetico, deflagra in una guerra che viene sempre più
"teologizzata" (come nelle espressioni "l'esercito di Satana", "l'Asse
del male" ecc.). L'impero non è dunque più né occidentale né americano,
ma coincide piuttosto con "l'esibizione della violenza": la sua posta in
gioco non è più quella della lotta di tutti contro tutti, ma quella
"binaria" del tutto o niente. Ricordando che la fine dei tempi non è lo
scatenamento dell'ira divina ma quello della violenza degli uomini tra
loro, le cui conseguenze mondiali pervengono fino a pervertire la
natura, Girard conclude: “/Da questo punto di vista, l'Apocalisse è
cominciata”/.

*La guerra totale\\
*Seguendo l'interpretazione radicale che Girard costruisce, l'orizzonte
di ogni guerra nella storia dell'umanità è rappresentato dalla guerra
assoluta. La posta in gioco nella conversazione di Girard e Chantre è il
tentativo di reinscrivere l'apporto teorico di Clausewitz nella teoria
girardiana della rivalità mimentica. Il filosofo ritorna dapprima
sull'idea di "portare agli estremi" che caratterizza nel libro del
generale prussiano la guerra "ideale", nel senso che essa sfocia infine
nello scatenamento totale della violenza, fino allo sterminio
dell'altro, unica maniera di metterlo definitivamente nella condizione
di non nuocere, Per la maggior parte dei commentatori, questa "guerra
assoluta" è una finzione, un paradigma normativo ovvero "una fantasia
logica", poiché le guerre che esistono realmente nella storia sarebbero
comunque più moderate.

Per Girard, al contrario, bisogna prendere più seriamente quella
definizione: «Si potrebbe dire che "portare all' estremo" non può
trovare all'epoca di von Clausewitz le condizioni della sua
applicazione; che non si è ancora nell'apocalisse, ma che si tende
sempre più verso questo assoluto [...]; che gli uomini, in un certo
senso, non sono ancora capaci di far coincidere la guerra reale con il
suo concetto, ma che un giorno ci arriveranno». In altre parole, osserva
Girard, non è perché al tempo di Clausewitz questa apocalisse non era
ancora sopraggiunta che essa non è l'ultimo orizzonte di ogni guerra.
«Gli uomini, bisogna avere la lucidità di riconoscerlo, tendono per sé
stessi verso questo annientamento».

*Il momento di Napoleone\\
*L'epoca contemporanea testimonia di uno slittamento, che ha per origine
una dimensione tecnica: lo sviluppo degli armamenti fno all'invenzione
della bomba atomica*.* Ma, nota Girard, c'è soprattutto un ribaltamento
antropologico, di cui Napoleone -- che rappresenta il "fantasma
ossessivo" di von Clausewitz -- è il simbolo.

La corsa abissale della violenza generalizzata ha inizio nella battaglia
di Iena del 1806: la vittoria di Napoleone porta alla sparizione del
Sacro Romano Impero Germanico, all'umiliazione della Prussia e
all'esilio di von Clausewitz. Ma essa implica, per contraccolpo, la
nascita del sentimento nazionale tedesco e il suo sogno di unità sotto
l'egemonia di una Prussia militarizzata. Da qui scaturiranno le vittorie
tedesche nel 1870 e le due guerre mondiali che dissangueranno l'Europa.

Sul piano teorico, osserva Girard, «Clausewitz insiste [...] sull'evento
fondamentale della Rivoluzione, che è costituito dal servizio militare
obbligatorio. Il suo risentimento gli permette di portare allo scoperto
ciò che i teorici militari non vedono: il fatto che non c'è più
un'aristocrazia, che le guerre moderne non sono più un'arte o un gioco,
ma sono sol punto di diventare una religione. Le guerre napoleoniche
sono il soprassalto che ha provocato questa mutazione delle società
europee. Ed io penso che questa militarizzazione è uno dei fattori
dell'indifferenziazione in corso di compimento, una volta che si è
voltata la pagina dei conflitti regolati e codificati».

"Indifferenziazione" è la parola fondamentale nell'interpretazione
mimetica di Girard. È l'indifferenziazione degli uomini e delle nazioni
che produce lo scatenamento della violenza, non più canalizzata
attraverso i codici tradizionali della guerra. Gli uomini sono tanto più
aggresivi quanto più si imitano a vicenda. La loro somiglianza, sempre
più rimarchevole, è per essi insopportabile. «Gli uomini si distinguono
dagli animali per il fatto che questi ultimi riescono a contenere la
loro violenza nelle [...] reti della dominanza». Negli umani, al
contrario, l'imitazione prende il sopravvento: «La rivalità diviene
gemellare e i rivali tendono a rassomigliarsi sempre di più». Se l'altro
si arma, io reagisco armandomi, in una fuga in avanti vertiginosa in cui
si prepara l'ultima, estrema esplosione della violenza, che sembra
comunque inevitabile -- senza, tuttavia, diventarlo necessariamente. È
questo il dispositivo che Clausewitz nomina, senza concettualizzarlo
fino in fondo, come "principio mimetico", "reciprocità d'azione".

*Un annientamento differito\\
*Il faccia-a-faccia dei gemelli che si affrontano genera un "sentimento
di ostilità" che continua a gonfiarsi. La temporalità della guerra si
distende e cambia dimensione: «L'azione reciproca provoca e differisce,
al tempo stesso, l'ascesa all'estremo». La vittoria non sarà più
immediata; ma proprio per il fatto che non è più immediata, dovrà esere
totale. «Entriamo nel gioco delle diverse supposizioni sulle intenzioni
dell'avversario, nel calcolo delle probabilità, ecc. [...] L'urto,
proprio perché differito, sarà più tremendo. La violenza non è mai persa
per la violenza. Non è più rimovibile». Essa cresce all'infinito, anche
quando si tratta di prepararsi, in apparenza difensivamente, a resistere
a un attacco. Ormai attacco e difesa si confondono, come attesta l'uso
sempre più disinvolto di "attacco preventivo", ovvero di "difesa
anticipata". Di fatto, ogni strategia difensiva diviene una provocazione
mimetica che alimenta la fuga in avanti delle possibili contromosse. In
questo nuovo contesto, ritorna quindi l'idea che la guerra ha come
orizzonte strutturale l'apocalisse: «Il concetto di difesa comprende
quello di attacco [...] È il modo più idoneo di far coincidere la guerra
e il suo concetto». Nell'epoca contemporanea, esiste un "primato della
difesa" che comporta il fatto che «la violenza va sempre più
trionfando». In fin dei conti, l'ipertrofia della difesa, manifestazione
di una tensione sempre sospesa, rischia di generare un attacco
preventivo, ultima esplosione della logica mimetica: «Il rifiuto
dell'uno richiama la volontà dell'altro. L'osservazione armata non è
dunque per nulla un freno alla violenza bellica, ma è ciò che la fa
scoppiare in maniera imprevedibile».

*La lezione della storia\\
*Ormai, ogni attacco diventa una reazione difensiva, tanto che risulta
impossibile identificare chi ha iniziato la guerra: «È sempre difficile
sapere chi attacca per primo: in un certo senso, è sempre colui che di
fatto non attacca! [...] Tra gli uomini, se nessuno mai ha la sensazione
di aggredire, è perché tutto si gioca sempre nella reciprocità. [...] Le
persone hanno sempre l'impressione che sia l'altro ad attaccare per
primo, che non sono mai state loro a cominciare, mentre, da un certo
punto di vista, è sempre su di esse che cade la responsabilità». René
Girard ne offre la prova con la storia: «È perché diceva di "rispondere"
alle umiliazioni del trattato di Versailles e all'occupazione della
Renania che *Hitler* ha potuto mobilitare un intero popolo; a sua volta,
è perché "rispondeva" all'invasione tedesca che *Stalin* ottiene una
vittoria decisiva contro Hitler. È perché risponde agli Stati Uniti che
*Osama bin Laden* organizza l'11 settembre e le sue conseguenze». Ed
oggi, ancora una volta, una retorica menzognera e in malafede viene
quotidianamente mobilitata da *Vladimir Putin* per giustificare la sua
invasione dell'Ucraina.








